Legge d’iniziativa popolare Modifiche alla Legge 29 Luglio 1949 n. 717 Norme per l’arte negli edifici pubblici.
Art. 1 – MODIFICHE ALLA LEGGE 29 LUGLIO 1949 N. 717 NORME PER L’ARTE NEGLI EDIFICI PUBBLICI

Alla Legge 29 Luglio 1949 n. 717 sono apportate le seguenti modificazioni:

a) Il titolo della “LEGGE 29 LUGLIO 1949 N. 717 NORME PER L’ARTE NEGLI EDIFICI PUBBLICI” è sostituito dal seguente:

LEGGE 29 LUGLIO 1949 N. 717 NORME PER L’ARTE NELLE OPERE PUBBLICHE

b) l’art. 1 è sostituito dal seguente:

Le Amministrazioni dello Stato, anche con ordinamento autonomo, nonché le Regioni, le Province, i Comuni, le società partecipate dalle predette Amministrazioni, e tutti gli altri Enti Pubblici, che provvedano all’esecuzione di nuove costruzioni di edifici pubblici, alla ristrutturazione ovvero riqualificazione di edifici pubblici e spazi pubblici preesistenti, alla realizzazione di rotatorie ed aree verdi attrezzate, devono destinare all’abbellimento di esse, mediante opere d’arte, una quota della spesa totale prevista nel progetto non inferiore alle seguenti percentuali”:
- due per cento per gli importi pari o superiori ad un milione di euro ed inferiore a cinque milioni di euro;

- un per cento per gli importi pari o superiori a cinque milioni di euro ed inferiore a venti milioni;

- 0,5 per cento per gli importi pari o superiori a venti milioni di euro.

Sono escluse da tale obbligo le costruzioni e ricostruzioni di edifici destinati ad uso industriale o di edilizia residenziale pubblica, sia di uso civile che militare, nonché gli edifici a qualsiasi uso destinati, che importino una spesa non superiore a un milione di euro.
I progetti relativi agli edifici di cui alla presente legge dovranno contenere l'indicazione di massima di dette opere d'arte e il computo del relativo importo.
Nei casi in cui edifici siano eseguiti per lotti separati ed anche in tempi successivi, ai fini dell'applicazione della presente legge si ha riguardo alla spesa totale prevista nel progetto.
A formare la quota del 2 per cento non concorrono le somme che eventualmente siano state previste per opere di decorazione generale.
Qualora il progetto architettonico non preveda l'esecuzione in sito di opere d'arte di pittura e scultura, il 2 per cento di cui sopra verrà devoluto all'acquisto ed all'ordinazione di opere d'arte mobili di pittura e di scultura, che integrino la decorazione, degli interni.
